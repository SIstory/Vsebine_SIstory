<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Leto 2012</title><meta name="author" content="Mojca Šorn in Ana Cvek"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="vsebine_SIstory-head-16">Leto 2012</span></h1><div class="chapter" id="ch06"><p style="text-align:justify" id="vsebine_SIstory-p-42">V težnjah za pridobivanje zgodovinopisne literature, virov idr. gradiv smo v letu 2012 sodelavci Raziskovalne infrastrukture Slovenskega zgodovinopisja vzdrževali in navezovali stike s številnimi slovenskimi in tujimi ustanovami in uredništvi, ki se neposredno ali posredno ukvarjajo z zgodovino oziroma s poukom zgodovine. Rezultat sodelovanja je bila digitalizacija gradiv za vsebinske sklope Viri, Literatura ter Zgodovina in šola – v letu 2012 je bilo skeniranih 30.800 strani, v fazi digitalizacije pa je bilo nekaj manj kot 30.000 strani arhivskega gradiva (iz Državnega zbora Republike Slovenije Sejni zapisniki Skupščine Socialistične RS, gradivo za obdobje 1984–1990; del popisa prebivalstva Ljubljane iz leta 1931, ki ga hrani Zgodovinski arhiv Ljubljana; del t. i. šolskih listov – statističnega vira 1929–1945 iz Slovenskega šolskega muzeja). </p><p style="text-align:justify" id="vsebine_SIstory-p-43">Tudi v letu 2012 vsebinsko popolnjevanje ni bilo vezano le na že obstoječe sklope, zato sta digitalizacija in spletna objava številnih in raznovrstnih gradiv terjali oblikovanje novih sklopov in podsklopov oziroma kreiranje nove menijske strukture. Zaradi aktivnega dotoka vsebin je bilo potrebno tudi ažurirati arhivski datotečni sistem za shranjevanje vsebin in indeksirati gradiva oziroma vse dokumente PDF, naložene na strežnik. Za shranjevanje digitaliziranih gradiv in lažji dostop do njih pa je bil v letu 2012 oblikovan in redno ažuriran t. i. interni arzenal. Za sekundarno arhiviranje strežnika SIstory sta bila kreirana virtualna strežnika na Amazonu in Arnesu.</p><p style="text-align:justify" id="vsebine_SIstory-p-44">Vsebinske novosti v letu 2012:</p><ol class="ordered:I" type="I" id="vsebine_SIstory-list-19"><li style="text-align:justify" id="d45e902">VIRI: <ol class="ordered:A" type="A"><li style="text-align:justify" id="d45e905">V sklopu Viri je bil oblikovan in vsebinsko popolnjen meni HISTORIČNI TISK, razdeljen na podsklope Časopisje (Delavsko-kmetski list iz leta 1925), Historična publicistika in Revijalni tisk (poleg že prej dostopne serijske publikacije Mittheilungen des historischen Vereins für Krain so od leta 2012 dostopni še Zapiski Delavsko-kmetske matice in Zbornik Delavsko-kmetske matice).</li><li style="text-align:justify" id="d45e907">Arhivski viri: <ul><li style="text-align:justify" id="d45e910">V letu 2012 je bilo v razdelku Narodne in študijske knjižnice v Trstu – Odseka za zgodovino objavljeno gradivo, ki ga je digitaliziral Inštitut za novejšo zgodovino v sklopu projekta iz leta 2011: Gradivo Jadranske banke v Trstu (zapisniki sej upravnega sveta in eksekutivnega odbora) in Hrvatske štedionice v Trstu (zapisniki glavne skupščine). Ta sklop o življenju in delovanju Slovencev na Tržaškem in Goriškem slovenskemu zgodovinopisju ponuja skoraj celovit pregled nad nekoliko zanemarjenim obdobjem emancipacije slovenskega prebivalstva v zamejstvu.</li></ul></li><li style="text-align:justify" id="d45e913">Tiskani viri:<ul><li style="text-align:justify" id="d45e916">Ustvarjena in vsebinsko popolnjena sta bila sklopa Gradivo zveznih predstavniških teles DFJ in FLRJ (1944–1946) ter Viri za zgodovino komunistične partije, v sklopu Uradni listi – Uradni listi iz obdobja 1941–1945 pa je bil ustvarjen podsklop Službene novine Kraljevine Jugoslavije. Vojna izdaja (projekt je bil realiziran v sodelovanju z arhivom Studia slovenica in Narodno biblioteko Srbije).</li><li style="text-align:justify" id="d45e918">Vsebinsko dopolnjena sta bila sklopa Krajevni repertoriji (Opšta državna uprava banovine in Splošni pregled dravske banovine) in Statistične publikacije, natančneje podsklop Popisne publikacije (pet enot publikacije Definitivni rezultati popisa prebivalstva iz leta 1931 in Prebivalstvo Slovenije 1931 in 1941).</li></ul></li></ol></li><li style="text-align:justify" id="d45e922">ZBIRKE PODATKOV: <ul class="unordered"><li style="text-align:justify" id="d45e925">V letu 2012 je bil dodan projekt Judje na Slovenskem, ki odstira elektronsko verzijo popisa judovskega prebivalstva Dravske banovine iz leta 1937 (skupaj s statistično analizo se v originalu nahajajo v Arhivu Republike Slovenije). Za prikaz strukturiranih podatkov v tabelah je bila na primeru obravnavanega popisa in s pomočjo odprtokodne JavaScript<span id="ftn26_return"><a class="notelink" title="JavaScript MDN, https://developer.mozilla.org/en-US/docs/Web/JavaScript, pridobljeno 19. 7. 2023." href="#ftn26"><sup>26</sup></a></span> knjižnice jQuery<span id="ftn27_return"><a class="notelink" title="jQuery, https://jquery.com/, pridobljeno 19. 7. 2023." href="#ftn27"><sup>27</sup></a></span> ter njenega dodatka DataTable<span id="ftn28_return"><a class="notelink" title="DataTable Class, https://learn.microsoft.com/en-us/dotnet/api/system.data.datatable?view=net-7.0, pridobljeno 19. 7. 2023." href="#ftn28"><sup>28</sup></a></span> izdelana tabela, ki jo je mogoče prilagajati strukturi posameznih podatkov in je s tem primerna tudi za prikaz drugih baz podatkov. Z objavo te baze je portal SIstory začel stopati po poti odprto podatkovnega (open data)<span id="ftn29_return"><a class="notelink" title="What is Open Data?, https://opendatahandbook.org/guide/en/what-is-open-data/, pridobljeno 19. 7. 2023." href="#ftn29"><sup>29</sup></a></span> gibanja, katerega namen je vzpostaviti semantični splet.</li><li style="text-align:justify" id="d45e963">V letu 2012 je bila podatkovna zbirka Smrtne žrtve med prebivalstvom na območju Republike Slovenije med drugo svetovno vojno in neposredno po njej ponovno ažurirana, vseh žrtev, objavljenih na portalu, pa je bilo 47.546. </li></ul></li><li style="text-align:justify" id="d45e966">LITERATURA:<ol class="ordered:A" type="A"><li style="text-align:justify" id="d45e969">Monografije: v letu 2012 je bilo na portalu SIstory objavljenih več deset zgodovinskih publikacij, predvsem plodno je bilo sodelovanje s Cankarjevo založbo in z Zgodovinskim arhivom Ljubljana; člani infrastrukturne skupine smo nadaljevali tudi sodelovanje z ostalimi partnerji (Modrijan, Obzorja Maribor, Pedagoški inštitut, Zgodovinsko društvo Celje idr.). </li><li style="text-align:justify" id="d45e971">Rokopisi: v letu 2012 smo v tem razdelku objavili pet diplomskih del, eno magistrsko nalogo in dva doktorata.</li><li style="text-align:justify" id="d45e973">Serijske publikacije: Prispevke za novejšo zgodovino, Zgodovinski časopis, Zgodovino za vse: Vse za zgodovino in Kroniko: Časopis za slovensko krajevno zgodovino smo ažurirali z novejšimi letniki/številkami, dodanih je bilo 20 letnikov revije Arhivi: Glasilo Arhivskega društva in arhivov Slovenije (1978–1997) in deset letnikov revije Zgodovina v šoli (1999–2008). Na portalu SIstory pa smo v letu 2012 objavili tudi revijo Časopis za zgodovino in narodopisje (1904–2005), dvanajst letnikov revije Razprave in gradivo (1998–2009) in vse štiri številke Koroškega zbornika. </li></ol></li><li style="text-align:justify" id="d45e976">PRIREDITVE:<ul class="unordered"><li style="text-align:justify" id="d45e979">Sklop Prireditve, podsklop Predavanja/Zgodovinsko društvo Ljubljana 2009–2012, je bil obogaten s povezavami na deset predavanj, podsklop Konference pa z dvema video vsebinama (s posnetkom mednarodne konference Represija med drugo svetovno vojno in v povojnem obdobju v Sloveniji in v sosednjih državah in posnetkom okrogle mize Slovensko zgodovinopisje po drugi svetovni vojni v zrcalu Zgodovinskega časopisa), pri čemer smo v letu 2012 poskrbeli za nastavitev zunanjega strežnika tudi za video vsebine, hkrati pa smo izpeljali potrebne nastavitve programske opreme in postopkov za boljšo kvaliteto posnetkov.</li></ul></li><li style="text-align:justify" id="d45e982">PROJEKTI-MODULI, VKLJUČENI V PORTAL SISTORY:<ol class="ordered:A" type="A"><li style="text-align:justify" id="d45e985"><p style="text-align:justify" id="index-p-d45e987">Modul popisi prebivalstva: v sodelovanju z zunanjimi izvajalci – programerji smo člani infrastrukturne programske skupine koordinirali izdelavo modula za transkribiranje popisov prebivalstva. Podatke iz popisov prebivalstva je potrebno v elektronsko obliko prepisati ročno; ker je za del teh podatkov (ime in priimek, bivališče, kraj in datum rojstva) predvideno, da bodo prosto dostopni tudi na portalu SIstory, smo jih shranili v primerni relacijski bazi. Portal SIstory je zgrajen na odprtokodni bazi MySQL, za prikazovanje vsebine iz baze na spletni strani HTML<span id="ftn30_return"><a class="notelink" title="Introduction to HTML, https://developer.mozilla.org/en-US/docs/Learn/HTML/Introduction_to_HTML, pridobljeno 19. 7. 2023." href="#ftn30"><sup>30</sup></a></span> pa uporablja PHP, zato je potrebno tudi transkribirane podatke iz popisov prebivalstva shranjevati v relacijski bazi MySQL. Ti podatki so nato s pomočjo virtualne tabele MySQL (View) prikazani kot enotna tabela s stolpci in vrsticami, ki odraža strukturo originalnih tabel iz popisov prebivalstva. To preglednico, ki vsebuje podatke o popisanih osebah, je mogoče izvoziti kot datoteko XLS. Podatke iz te datoteke pa je nato mogoče poenotiti in standardizirati v skladu s potrebami vsakokratnega raziskovalnega projekta. Glede na obstoječo količino podatkov se pri tem lahko uporablja Google Refine. Ker transkribirani podatki povsem ustrezajo originalnemu zapisu, lahko vsak uporabnik glede na svojo raziskovalno hipotezo vedno znova standardizira te podatke, kar zagotavlja trajno raziskovalno vrednost transkribiranih podatkov.</p> <p style="text-align:justify" id="index-p-d45e999">V skladu z načrtovano nadgraditvijo modula popisi prebivalstva je bil v letu 2012 narejen vmesnik za transkribiranje popisov prebivalstva prek spleta. Ker se variable različnih popisov prebivalstva lahko med seboj zelo razlikujejo, ima administrator možnost, da za vsak popis prebivalstva posebej sestavi polja za vpisovanje. Zaradi možnosti naknadnega preverjanja pravilnosti transkipta je transkribirana oseba iz popisa povezana s konkretno sliko JPG<span id="ftn31_return"><a class="notelink" title="JPEG, https://en.wikipedia.org/wiki/JPEG, pridobljeno 20. 7. 2023." href="#ftn31"><sup>31</sup></a></span> originalne popisne pole. Poleg ohranjene relacijske povezave popisanih oseb do slike je v preglednici popisanih oseb ohranjena še relacija med tako imenovanim poglavarjem družine in ostalimi družinskimi in drugimi člani ter relacija do stanovanjske enote. Podatki o hiši so vpisani v posebni preglednici.</p> <p style="text-align:justify" id="index-p-d45e1011">Poleg popisa prebivalstva Ljubljane iz leta 1830 se je v letu 2012 v bazo vneslo slike JPG in osnovne podatke za hiše popisa prebivalstva Ljubljane iz leta 1869 in tretjino popisa prebivalstva Ljubljane iz leta 1931. Posamezne podatke o osebah smo sodelavci infrastrukturnega programa transkribirali prek administracije. Iz popisa prebivalstva Ljubljane 1869 je bilo transkribiranih 1800 oseb s 44.000 podatki, iz popisa 1931 pa 10.900 oseb s skupno 225.000 podatki. Obenem se je začelo urejati in dopolnjevati še popis iz leta 1830. Od skupno 16.800 popisanih oseb so bili dopolnjeni podatki za 2400 oseb.</p></li><li style="text-align:justify" id="d45e1014">Modul ZgodovinaLJ: projekt ZgoLJ Kongresni, ki smo ga v sodelovanju z Zgodovinskim arhivom Ljubljana začeli razvijati leta 2011, se je v letu 2012 vsebinsko s področja Kongresnega trga razširil na celotno staro Ljubljano. V letu 2012 smo vzpostavili bazo MySQL, v kateri so shranjeni vsi potrebni podatki o slikovnem gradivu, ki se s posebej napisano PHP-kodo prenašajo v brskalnik nadgrajene resničnosti Layar. Vsi metapodatki o slikah so shranjeni tudi v SIstory bazi MySQL. Nova različica aplikacije nadgrajene resničnosti ZgodovinaLJ (Zgodovina Ljubljane) je bila uporabnikom dostopna od maja 2012. Ker ima brskalnik Layar omejene možnosti prikazovanja vsebine, smo člani programske skupine kot spletno aplikacijo na podlagi okolja jQuery Mobile<span id="ftn32_return"><a class="notelink" title="jQuery Mobile – Wikipedia, https://en.wikipedia.org/wiki/JQuery_Mobile, pridobljeno 19. 7. 2023." href="#ftn32"><sup>32</sup></a></span> izdelali pametnim telefonom in tablicam prilagojene spletne strani in galerije.<span id="ftn33_return"><a class="notelink" title="Mojca Šorn, Poročilo o delu, 22. 1. 2013. Dokumentacija INZ. Točki A in B je za poročilo pripravil Andrej Pančur." href="#ftn33"><sup>33</sup></a></span></li></ol></li></ol><p style="text-align:justify" id="vsebine_SIstory-p-48">V metapodatkovno bazo portala SIstory je bilo v letu 2012 po vseh elementih Dublin Core vpisanih oziroma razčlenjenih več kot 400 publikacij (mdr. 113 številk revije Časopis za zgodovino in narodopisje, 138 številk revije Zgodovinski časopis, 43 številk revije Arhivi: Glasilo Arhivskega društva in arhivov Slovenije in več deset številk revij Zgodovina v šoli in Razprave in gradivo itd.), kar je pomenilo členitev več kot 9000 bibliografskih enot na okrog 150.000 standardiziranih vpisov.</p></div><!--Notes in [div]--><div class="notes"><div class="noteHeading">Opombe</div><div class="note" id="ftn26"><p><a class="link_return" title="Pojdi nazaj k besedilu" href="#ftn26_return"><sup>26.</sup></a> <span class="noteBody"><span style="font-style:italic">JavaScript MDN</span>, <a class="link_ref" href="https://developer.mozilla.org/en-US/docs/Web/JavaScript">https://developer.mozilla.org/en-US/docs/Web/JavaScript</a>, pridobljeno 19. 7. 2023.</span></p></div><div class="note" id="ftn27"><p><a class="link_return" title="Pojdi nazaj k besedilu" href="#ftn27_return"><sup>27.</sup></a> <span class="noteBody"><span style="font-style:italic">jQuery</span>, <a class="link_ref" href="https://jquery.com/">https://jquery.com/</a>, pridobljeno 19. 7. 2023.</span></p></div><div class="note" id="ftn28"><p><a class="link_return" title="Pojdi nazaj k besedilu" href="#ftn28_return"><sup>28.</sup></a> <span class="noteBody"><span style="font-style:italic">DataTable Class</span>, <a class="link_ref" href="https://learn.microsoft.com/en-us/dotnet/api/system.data.datatable?view=net-7.0">https://learn.microsoft.com/en-us/dotnet/api/system.data.datatable?view=net-7.0</a>, pridobljeno 19. 7. 2023.</span></p></div><div class="note" id="ftn29"><p><a class="link_return" title="Pojdi nazaj k besedilu" href="#ftn29_return"><sup>29.</sup></a> <span class="noteBody"><span style="font-style:italic">What is Open Data?</span>, <a class="link_ref" href="https://opendatahandbook.org/guide/en/what-is-open-data/">https://opendatahandbook.org/guide/en/what-is-open-data/</a>, pridobljeno 19. 7. 2023.</span></p></div><div class="note" id="ftn30"><p><a class="link_return" title="Pojdi nazaj k besedilu" href="#ftn30_return"><sup>30.</sup></a> <span class="noteBody"><span style="font-style:italic">Introduction to HTML</span>, <a class="link_ref" href="https://developer.mozilla.org/en-US/docs/Learn/HTML/Introduction_to_HTML">https://developer.mozilla.org/en-US/docs/Learn/HTML/Introduction_to_HTML</a>, pridobljeno 19. 7. 2023.</span></p></div><div class="note" id="ftn31"><p><a class="link_return" title="Pojdi nazaj k besedilu" href="#ftn31_return"><sup>31.</sup></a> <span class="noteBody"><span style="font-style:italic">JPEG</span>, <a class="link_ref" href="https://en.wikipedia.org/wiki/JPEG">https://en.wikipedia.org/wiki/JPEG</a>, pridobljeno 20. 7. 2023.</span></p></div><div class="note" id="ftn32"><p><a class="link_return" title="Pojdi nazaj k besedilu" href="#ftn32_return"><sup>32.</sup></a> <span class="noteBody"><span style="font-style:italic">jQuery Mobile – Wikipedia</span>, <a class="link_ref" href="https://en.wikipedia.org/wiki/JQuery_Mobile">https://en.wikipedia.org/wiki/JQuery_Mobile</a>, pridobljeno 19. 7. 2023.</span></p></div><div class="note" id="ftn33"><p><a class="link_return" title="Pojdi nazaj k besedilu" href="#ftn33_return"><sup>33.</sup></a> <span class="noteBody"><span id="person-28" class="teiperson"><span itemscope="" itemtype="http://schema.org/Person"><span itemprop="name">Mojca Šorn</span></span><sup><a class="person" href="persons.html#pers-ŠornMojca" title="Imensko kazalo: št. 28">[os.]</a></sup></span>, Poročilo o delu, 22. 1. 2013. Dokumentacija INZ. Točki A in B je za poročilo pripravil Andrej Pančur.</span></p></div></div></div></body></html>