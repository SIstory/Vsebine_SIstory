<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Zaključek</title><meta name="author" content="Mojca Šorn in Ana Cvek"/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="vsebine_SIstory-head-27">Zaključek</span></h1><div class="chapter" id="ch17"><p style="text-align:justify" id="vsebine_SIstory-p-77">Cilj oblikovalcev portala je vse od začetka zadovoljiti potrebe raziskovanja in izobraževanja s prenosom zgodovinskega in historiografskega gradiva v digitalno obliko, kar ne nazadnje zagotavlja ohranjanje kulturne dediščine. Gradivo ažurno prilagajamo novim tehnologijam in novim medijem ter tako zagotavljamo čim širšo dostopnost in neomejeno uporabnost. </p><p style="text-align:justify" id="vsebine_SIstory-p-78">Na začetku projekta so bili oblikovani temeljni stebri, ki so določili kategorije z izborom vsebin, logičnih povezav in načinov iskanja ter grafično oblikovanje uporabniškega vmesnika portala Zgodovina Slovenije – SIstory.</p><p style="text-align:justify" id="vsebine_SIstory-p-79">Gradivo, ki smo ga pridobivali v sodelovanju s slovenskimi ustanovami in uredništvi, ki se neposredno ali posredno ukvarjajo z zgodovino, smo tako sprva organizirali v štiri sklope: Viri, Literatura, Biografika ter Zgodovina in šola.</p><p style="text-align:justify" id="vsebine_SIstory-p-80">Na SIstory je bilo sprva objavljenih veliko znanstvenih monografij, ki so rezultat projektov, programov idr. raziskovanj, mdr. nekaj preoblikovanih izdaj disertacij in magistrskih del in drugih pomembnih raziskovalnih poročil.<span id="ftn46_return"><a class="notelink" title="Kennan in Thompson, Research writing and dissemination, 484–86." href="#ftn46"><sup>46</sup></a></span> Poleg zbornikov, ki združujejo članke ali drugo gradivo o isti temi, ki so jih napisali različni avtorji, eden ali več urednikov pa jih je združilo v knjigo,<span id="ftn47_return"><a class="notelink" title="Prav tam, 484–86." href="#ftn47"><sup>47</sup></a></span> uporabnikom na vpogled in v uporabo ponujamo tudi nekaj strokovnih monografij in številne revije. Te so namenjene določenemu občinstvu in pokrivajo določeno temo ali predmet in se osredotočajo na določene vrste metod.<span id="ftn48_return"><a class="notelink" title="Prav tam." href="#ftn48"><sup>48</sup></a></span> Vse publikacije, objavljene na portalu SIstory, so verificirane.</p><p style="text-align:justify" id="vsebine_SIstory-p-81">Digitalizirali smo tudi veliko virov. Te po zgodovinarski logiki ločujemo od literature.<span id="ftn49_return"><a class="notelink" title="Bogo Grafenauer, Struktura in tehnika zgodovinske vede. (Uvod v študij zgodovine). Ljubljana: Univerzitetna založba, 1960, 257." href="#ftn49"><sup>49</sup></a></span> Med tri najbolj frekventne na portalu SIstory štejemo:</p><ul id="vsebine_SIstory-list-98"><li style="text-align:justify" id="d45e1978">Časnike, ki nas obveščajo o vsakdanjih stvareh, pomembnih vprašanjih, javnih informacijah in aktualnih razpravah. </li><li style="text-align:justify" id="d45e1980">Parlamentarne zapise, ki so polni različnih mnenj, vprašanj, ki jih zadevajo, razprav o tem, kako se spopasti s pomembnimi dogodki in spremembami v svetu itd. </li><li style="text-align:justify" id="d45e1982">Pravne dokumente, ki vsebujejo različna osebna pričevanja in omogočajo vpogled v intimno in javno sfero.<span id="ftn50_return"><a class="notelink" title="Ann Curthoys in Ann McGrath, How to Write History that People Want to Read. London: Palgrave Macmillan, 2011, 55." href="#ftn50"><sup>50</sup></a></span></li></ul><p class="milestone text-center">* * *</p><p style="text-align:justify" id="vsebine_SIstory-p-82">Z leti so se sodelovanja s slovenskimi arhivi, univerzami, znanstvenoraziskovalnimi centri, društvi idr. le še množila in krepila, posledično je narasla tudi količina vsebin, ki jih zaradi raznolikosti ni bilo več mogoče razvrstiti samo v prvotno zasnovane sklope. </p><p style="text-align:justify" id="vsebine_SIstory-p-83">Sklop Viri se je na primer razdelil na Arhivske vire, Muzealije, Tiskane vire in Ustne vire, ti pa so se delili še v bolj specifične podsklope oziroma menije. Delitev gradiv na menije in podmenije je uporabniku ponudila večjo preglednost nad celotno zbirko ter omogočila brskanje. Danes je gradivo razvrščeno v Vire, Literaturo, Dogodke, Podatke in Digitalno humanistiko (DH), ti sklopi so razvejani v podmenije oziroma podsklope. Na tem mestu je potrebno poudariti, da se člani infrastrukturnega programa trenutno aktivno ukvarjamo z reorganizacijo vseh sklopov, kar bo uporabnikom omogočalo še lažjo navigacijo po uporabniškem vmesniku, bolj učinkovito in intuitivno brskanje ter še večji in jasnejši pregled nad zbirko.</p><p style="text-align:justify" id="vsebine_SIstory-p-84">K boljši uporabniški izkušnji so pripomogle tudi številne konfiguracije iskalnika ter številne tehnološke nadgradnje portala SIstory. Vse to pa nakazuje, da se je portal v zadnjih petnajstih letih iz zbirke digitaliziranega gradiva, objavljenega na spletu, razvil v pravo digitalno knjižnico, imenovano tudi spletna knjižnica ali internetna knjižnica, digitalni repozitorij, knjižnica brez sten. </p><p style="text-align:justify" id="vsebine_SIstory-p-85">SIstory kot spletna entiteta oziroma podatkovna zbirka digitalnih predmetov združuje besedila, slike, avdio in video datoteke, digitalne dokumente in druge formate digitalnih medijev. Predmeti so digitalizirane vsebine (tiskani dokumenti, fotografije idr.), pa tudi izvorno ustvarjene digitalne vsebine (datoteke, ustvarjene v urejevalnikih besedil, ali objave na družabnih omrežjih). Digitalna knjižnica SIstory, kot tudi številne ostale, shranjuje vsebine in hkrati zagotavlja sredstva za organizacijo, iskanje in pridobivanje gradiv, ki jih vsebuje zbirka.<span id="ftn51_return"><a class="notelink" title="Ian H. Witten in David M. Bainbridge, How to Build a Digital Library. Burlington: Morgan Kaufmann, 2009. O dostopanju in shranjevanju vsebin gl. James…" href="#ftn51"><sup>51</sup></a></span></p><p style="text-align:justify" id="vsebine_SIstory-p-86">Glede na rezultate ankete še neobjavljenega diplomskega seminarja avtorice <span class="teiperson" id="person-61"><span itemscope="" itemtype="http://schema.org/Person"><span itemprop="name">Tonje Jerkič</span></span><sup><a class="person" href="persons.html#pers-JerkičTonja" title="Imensko kazalo: št. 61">[os.]</a></sup></span> portal Zgodovina Slovenije – SIstory uporabnikom ponuja obširen nabor tehnično obdelanega in verificiranega zgodovinskega in historiografskega gradiva ter predstavlja tako domačim kot tujim zgodovinarjem osrednji informacijski center o slovenski zgodovini in zgodovinopisju za potrebe učenja in raziskovanja.</p><p style="text-align:justify" id="vsebine_SIstory-p-87">Trenutno načrtujemo prenovo administrativnega vmesnika, ki bo olajšal delo indeksatorjev podatkov. Na novo bomo postavili shemo vsebinskih menijev in podmenijev. Namen tega je postavitev logičnega sistema razvrstitve glede na tipologijo gradiv, kar bo uporabnikom omogočilo hitrejšo in enostavnejšo navigacijo po portalu. Še nadalje bomo skrbeli za bogat nabor in digitalizacijo gradiv. V najkrajšem možnem času bomo digitalizirali stenografske beležke Zvezne skupščine Socialistične republike Slovenije, ki jih hrani Arhiv Republike Slovenije. Dobesedni zapisi parlamentarnih sej so zaradi številnih razlogov (količine podatkov, tematske širine, »paradigmatske« izzivalnosti gradiva) eden od bolj privlačnih virov v zgodovinopisju.<span id="ftn52_return"><a class="notelink" title="Jure Gašparič in Mojca Šorn, Od žive debate do zapisane besede: dobesedni zapisi parlamentarnih sej kot zgodovinski vir. Zgodovinski časopis 70, št. 3…" href="#ftn52"><sup>52</sup></a></span> Nadaljevali bomo z digitalizacijo uradnih listov, starejših monografskih virov in publikacij itd. Redno bomo dodajali slovenske zgodovinopisne znanstvene in strokovne publikacije ter digitalizirane arhivske zbirke, korpuse tiskanih virov idr. Redno bomo dopolnjevali tudi vse baze podatkov in module.</p><p style="text-align:justify" id="vsebine_SIstory-p-88">Spletni sistem SIstory bo tako zagotavljal vsebinsko, analitično, informacijsko, tehnično in tehnološko podporo raziskovalnim programskim in projektnim skupinam, ki se ukvarjajo z zgodovino Slovencev in Slovenije, in raziskovalcem s področja humanistike in družboslovja. </p><p style="text-align:justify" id="vsebine_SIstory-p-89">Hkrati pa bodo vsebine portala Zgodovina Slovenije – SIstory še naprej podpora državnim in drugim vladnim organom ali resorjem pri izvajanju njihove službe; naj navedeva zgolj tri primere:</p><ul id="vsebine_SIstory-list-99"><li style="text-align:justify" id="d45e2052">Baza o vojaških žrtvah prve svetovne vojne na Slovenskem je in bo zagotavljala podporo: <ul><li style="text-align:justify" id="d45e2055">ministrstvu za delo, družino, socialne zadeve in enake možnosti, direktoratu za invalide, vojne veterane in žrtve vojnega nasilja pri detektiranju smrtnih žrtev med slovenskimi vojaki v prvi svetovni vojni ter pridobivanju dodatnih podatkov o žrtvah, ki so pokopane v Sloveniji in</li><li style="text-align:justify" id="d45e2057">ministrstvu za obrambo pri detektiranju lokacij padlih vojakov na fronti.</li></ul></li><li style="text-align:justify" id="d45e2060">Baza podatkov Smrtne žrtve med prebivalstvom na območju RS med 2. svetovno vojno in neposredno po njej pomaga pri izvajanju: <ul><li style="text-align:justify" id="d45e2063">zakona o žrtvah vojnega nasilja,</li><li style="text-align:justify" id="d45e2065">zakona o popravi krivic, </li><li style="text-align:justify" id="d45e2067">zakona o dopolnitvah zakona o matičnih knjigah iz leta 1995, </li></ul></li></ul><p style="text-align:justify" id="vsebine_SIstory-p-90">torej pri vodenju postopkov ugotovitve in naknadnega vpisa smrti v matično knjigo umrlih.</p><ul id="vsebine_SIstory-list-102"><li style="text-align:justify" id="d45e2073">Zgodovinarski indeks citiranosti/Slovenski indeks citiranosti – Zgodovinopisje: je sistem, ki zajema popis citatov iz slovenskih zgodovinskih monografij, časopisov in revij. Iskalnik omogoča pregled zgodovinopisne znanstvene produkcije in osnovno seznanitev z vsebino citiranih del oblikovalcem znanstvene politike oziroma iskalcem informacij (financerju) o slovenskem zgodovinopisju.</li></ul><p style="text-align:justify" id="vsebine_SIstory-p-91">Kot doslej bomo tudi v prihodnosti sodelovali ne le s kolegi in posredno z vladnimi službami, temveč tudi z drugimi uporabniki. Z individualnim neposrednim pristopom in rednimi anketami bomo upoštevali njihove potrebe, prošnje ter sugestije glede spletne objave gradiv in sodelovanje ostalih.</p></div><!--Notes in [div]--><div class="notes"><div class="noteHeading">Opombe</div><div class="note" id="ftn46"><p><a class="link_return" title="Pojdi nazaj k besedilu" href="#ftn46_return"><sup>46.</sup></a> <span class="noteBody"><span id="person-52" class="teiperson"><span itemscope="" itemtype="http://schema.org/Person"><span itemprop="name">Kennan</span></span><sup><a class="person" href="persons.html#pers-KennanMaryAnne" title="Imensko kazalo: št. 52">[os.]</a></sup></span> in <span id="person-53" class="teiperson"><span itemscope="" itemtype="http://schema.org/Person"><span itemprop="name">Thompson</span></span><sup><a class="person" href="persons.html#pers-ThompsonKimM." title="Imensko kazalo: št. 53">[os.]</a></sup></span>, Research writing and dissemination, 484–86.</span></p></div><div class="note" id="ftn47"><p><a class="link_return" title="Pojdi nazaj k besedilu" href="#ftn47_return"><sup>47.</sup></a> <span class="noteBody">Prav tam, 484–86.</span></p></div><div class="note" id="ftn48"><p><a class="link_return" title="Pojdi nazaj k besedilu" href="#ftn48_return"><sup>48.</sup></a> <span class="noteBody">Prav tam.</span></p></div><div class="note" id="ftn49"><p><a class="link_return" title="Pojdi nazaj k besedilu" href="#ftn49_return"><sup>49.</sup></a> <span class="noteBody"><span id="person-54" class="teiperson"><span itemscope="" itemtype="http://schema.org/Person"><span itemprop="name">Bogo Grafenauer</span></span><sup><a class="person" href="persons.html#pers-GrafenauerBogo" title="Imensko kazalo: št. 54">[os.]</a></sup></span>, <span style="font-style:italic">Struktura in tehnika zgodovinske vede</span>. <span style="font-style:italic">(Uvod v študij zgodovine). </span>Ljubljana: Univerzitetna založba, 1960, 257.</span></p></div><div class="note" id="ftn50"><p><a class="link_return" title="Pojdi nazaj k besedilu" href="#ftn50_return"><sup>50.</sup></a> <span class="noteBody"><span id="person-55" class="teiperson"><span itemscope="" itemtype="http://schema.org/Person"><span itemprop="name">Ann Curthoys</span></span><sup><a class="person" href="persons.html#pers-CurthoysAnn" title="Imensko kazalo: št. 55">[os.]</a></sup></span> in <span id="person-56" class="teiperson"><span itemscope="" itemtype="http://schema.org/Person"><span itemprop="name">Ann McGrath</span></span><sup><a class="person" href="persons.html#pers-McGrathAnn" title="Imensko kazalo: št. 56">[os.]</a></sup></span>, <span style="font-style:italic">How to Write History that People Want to Read. </span>London: Palgrave Macmillan, 2011, 55.</span></p></div><div class="note" id="ftn51"><p><a class="link_return" title="Pojdi nazaj k besedilu" href="#ftn51_return"><sup>51.</sup></a> <span class="noteBody"><span id="person-57" class="teiperson"><span itemscope="" itemtype="http://schema.org/Person"><span itemprop="name">Ian H. Witten</span></span><sup><a class="person" href="persons.html#pers-WittenIanH." title="Imensko kazalo: št. 57">[os.]</a></sup></span> in <span id="person-58" class="teiperson"><span itemscope="" itemtype="http://schema.org/Person"><span itemprop="name">David M. Bainbridge</span></span><sup><a class="person" href="persons.html#pers-BainbridgeDavid" title="Imensko kazalo: št. 58">[os.]</a></sup></span>, <span style="font-style:italic">How to Build a Digital Library. </span>Burlington: Morgan Kaufmann, 2009. O dostopanju in shranjevanju vsebin gl. <span id="person-59" class="teiperson"><span itemscope="" itemtype="http://schema.org/Person"><span itemprop="name">James Lanagan</span></span><sup><a class="person" href="persons.html#pers-LanaganJames" title="Imensko kazalo: št. 59">[os.]</a></sup></span> in <span id="person-60" class="teiperson"><span itemscope="" itemtype="http://schema.org/Person"><span itemprop="name">Alan F. Smeaton</span></span><sup><a class="person" href="persons.html#pers-SmeatonAlanF." title="Imensko kazalo: št. 60">[os.]</a></sup></span>, Video digital libraries: contributive and decentralised. <span style="font-style:italic">International Journal on Digital Libraries</span> 12, št. 4 (2012): 159.</span></p></div><div class="note" id="ftn52"><p><a class="link_return" title="Pojdi nazaj k besedilu" href="#ftn52_return"><sup>52.</sup></a> <span class="noteBody"><span id="person-62" class="teiperson"><span itemscope="" itemtype="http://schema.org/Person"><span itemprop="name">Jure Gašparič</span></span><sup><a class="person" href="persons.html#pers-GašparičJure" title="Imensko kazalo: št. 62">[os.]</a></sup></span> in <span id="person-63" class="teiperson"><span itemscope="" itemtype="http://schema.org/Person"><span itemprop="name">Mojca Šorn</span></span><sup><a class="person" href="persons.html#pers-ŠornMojca" title="Imensko kazalo: št. 63">[os.]</a></sup></span>, Od žive debate do zapisane besede: dobesedni zapisi parlamentarnih sej kot zgodovinski vir. <span style="font-style:italic">Zgodovinski časopis</span> 70, št. 3–4 (2016): 438–54.</span></p></div></div></div></body></html>